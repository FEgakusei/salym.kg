---
title: Жоомарт ЖОЛДОШЕВ, Эл аралык деңгээлдеги жактоочу: «ЭМГЕККЕ ТЕКЕБЕРЧИЛИК КЫЛБАЙМ» 
date: 2020-06-14 09:00:00
path: "./"

---

Жигитке жетимиш өнөр аздык кылат. Бул сөз бүгүнкү биздин каарманыбызга айтылгандай. Анткени ал ар тараптуу, көп кырдуу инсан. Айтсак, эл аралык деңгээлдеги юрист, футболист, дюздоист, таэквандист. Анан да тапкыч, чынчыл, эмгекчил. Эмгекти да ак, карасына бөлбөгөн адам. Аны сиздер «Тамашоудо» калыстар катарынан көп жылдан бери көрүп келесиздер. Себеби ал чыгармачылыкка да жакын. «Ырдаганга аракет кылам. Тойлордо өллө бийлейм. Күчтүү акын эмес чыгармын, бирок ыр жазып калмайым бар» деген маектешимдин «Салам Нью-Йорк» тасмасындагы Баатырдын прототиби экенин да билгендер көп. Аны менен Лондонго учаарына бир, эки күн калганда маектешкен элек. Атына заты жарашкан Жоомарт мырзанын өмүрү, кыялы, максаттары тууралуу макаланын сааты бүгүн чыгып, жарыялап жатабыз. 

КААРМАНЫБЫЗ:
- 1982-жылы 12-январда Ош шаарында туулган;
- 17 жашында Америкага кеткен;
- 6 тилде эркин сүйлөйт;
- Эркин күрөштөн спорттун чеберчилигине талапкер;
- Дюздодон кара курдун ээси;

БАЛА КЕЗДЕ БЫЧАК МЕНЕН ОЙНОЧУМУН
Биз үй-бүлөдө 5 бир тууганбыз. Атам Раимберди башта ички иштер кызматында эмгектенсе кийин өрт коопсуздугу кызматына өттү. Апам Ырыс болсо ШИИБде бухгалтер болчу. Бала кезде шаарда жасасак да жаратылышка жакын элем. Мектептен келатып, шаар ичиндеги каналды жалгыз жээктеп, теребелге суктанчумун. Үйдө дайыма бычакты көтөрүп кетип тил укчумун. Себеби жыгачтардан кичинекей эмеректерди жасап калчум. Азыр да кээде зээриккенде жыгач, бычакты колго алам. 
Биринчи класска барганым абдан эсимде калган. Анткени менден улуу 3 эжем орус мектепте окугандыктан мени да ошол жакка алып барабыз деп үйдө талкуулап калышты. Мен барбайм дедим чечкиндүү. Анан 1-сентябрь атам ээрчитип мектепке алып барды. Азыр эжейиң чыгат деп келатса эле бир орус бала чыкты. Көрсө баягы орус мектепке келиптирбиз. Мен ошол жерден кайрылып, артымды карабай «Орус мектепке барбайм дебедим беле» деп качтым. Атам кой баламды кыргыз мектепке алпарайын деп, ошол эле күнү  кыргыз мектепке барганмын. Кыргыз мектепте окуп деле орус тилин мыкты өздөштүрсө болот. Ал эми экинчи классты таятамдыкында, Таластан уланттым. Ал жакта кышында хоккей ойночубуз. Алманын бутактарынан хоккейдин клюшкасын жасап алчубуз. Ал үчүн алманы сындырам деп таятамдан көп тил уктум.

МЕКТЕПТЕ АКТЕРЛУК КЫЛЫП
Бешинчи класста жайында Бишкекке өзүм жалгыз барып бензин куюп иштеп өзүмө, карындашыма мектепке кийим кылып келгем. Негизи мектепте жакшы окудум. Коомдук иш чараларга да активдүү катышчумун. Куурчак театрын иштетчүбүз, анда роль жаратчум. Атайын үйдөн бир нерселерди көтөрүп келчүбүз. Ал ортодо түрк лицейинде да окудум. 
1998-жылы АКШга ФЛЕХ программасы аркылуу окууга өттүм. Ал кезде чет өлкөгө чыгуу абдан чоң бир маселе болчу. Анын үстүнө мен барган программадан Ош облусунан бир мен, шаардан 4 бала өткөн. Биздин үйдө да бул чоң майрам, жаңылык болгон. Ата-энем абдан сүйүнүп, башкача кабыл алышкан. Өзгөчө эсимде калганы Бишкектеги аэропортко эки маршрут туугандарым мени узатып барышкан. Мен Оклахома штатындагы Талса деген шаарына туш келдим.


АМЕРИКАДА АРДАКТУУ АТУУЛ БОЛДУМ
Америкага бараарда анкетаны мусулманмын деп толтургам. Алар болсо мечитке барып, эң эле исламга берилген индус үй-бүлөнү табышыптыр. Мен учактан түшсөм эле, сакалы көкүрөгүнө түшкөн, аялы, кыздары оронгон, сүнөт кийинген адамдар тосуп алышты. Беш убак намаз окутушат, куран китептирди карматып, арап тилин үйрөтүшөт. Ошентип толук кандуу ислам үй-бүлөсүндө жашап калдым. Арабияга түшүп калгандай болуп, ага өзүнчө шок болдум. Алты айдан кийин кураторго айтып, башка үй-бүлөгө кеттим. Себеби мен ал жакка американын тажрыйбаларын, жашоосун көрөм деп баргам. А мен исламды эле изилдегендей болуп калдым да. 
Бирок ага карабай баштан эле коомдук иштерде активдүү болдум. АКШда ыктыярчылык популярдуу. Ал жактын жашоосуна максималдуу аралашайын деп волонтерлук жумуштардын баарына катышчумун. Физикадан олимпиадага бардым. Мыкты даярдандым. Жашмын, фантазия укмуш, ойлор төгүлөт. Биринчиликти алдым. Ошондо губернатор «штаттын ардактуу атуулу» деген сертификат менен сыйлады. Америкадагы эки үй-бүлө тең мени алып калалы, университетке окуталы дешкен. Жаш экем да, мен ал жактан көргөндөрүмдү келип тааныштарга айтып бергенге шашчумун. Ал кезде азыркыдай вотсап деген жок. Сабактар бүтөөр менен учуп келе бердим. 

АСКЕР, ДИ-ДЖЕЙ, ЖАНСАКЧЫ СТУДЕНТ ЭЛЕМ
Мен америкадан келгенден кийин айылда үй салууга жардам берип жүрүп экзаменге кечигип калдым. БААУга келсем факультеттер толуп калган экен. Ал кездеги ректор Камила Шаршакеевага кирдим. Ал “Америкада да ийгиликтүү окуптур, ушундай окуучуну биз кантип албайбыз” деп мага шарт түзүп берди. Экзамен тапшырып юридикага өттүм. Киргенде да контракка дээрлик 90% жеңилдик алдым. Көп күн өтпөй Баткен окуясы башталып кетти. Мен аскердик үй-бүлөдө өскөндүктөн, Баткенге кетем деп чыккам. Анан апам келип, декандар каршы чыгып жибербей коюшту. Кийин 4-курста (окуудан академиялык уруксат алып) аскерге кеттим. Армияга кеткенимдин себеби укук коргоо органдарына жумушка барам деген пландарым бар болчу. Командир жоокерлерди бирден киргизип, сүйлөштү. Менин документтеримди көрүп, карап туруп «сен эмне көк мээсиңби» деген.  Бул менин кыялым дедим. Чынында ал жактан көп нерсени үйрөндүм. Аскердик курал жарактарды колдонууну, жөндөмдүүлүктү, дисциплинаны көрдүм. 
Кызматты аяктагандан кийин алты ай Кытайда юридиканы окуп келдим. Кийин кошумча көп иштедим. Такси болобу, таксиде да иштедим. Жүк түшүрдүм. Ди-джей, университеттин үн оператору, милициянын жардамчысы, официант, кароолчу, жансакчы, компанияда юрист болдум. Иши кылып баардык тармакта иштеп көргөм. Жашоомдо эч качан эмгекке текеберчилик кылган эмесмин. Тарбиябыз да ошондой болуп калган. Биз бала кезде шаарда жашаганда жайында айылга барып талаадан чыкпайт элек. Калемпирди, гүрүчтү, фасолду деги баарын башынан аягына чейин билем. Ошондуктан эмгекти мен бирдей эле кабыл алам. 

АМЕРИКАДА АДВОКАТ БОЛУУ КЫЯЛЫМ ЭЛЕ
Окууну аяктап унаамды сатып, билет алып туристтик виза менен эле Америкага кеттим. Эч кайсы программага катышкан жокмун. Өз алдымча эле бардым. Барып ар кандай иште иштеп келдим. Бирок мен ага канааттанган жокмун. Себеби барып иштеп келген акчамды келип эле жок кылам. Кайра барып иштеп келсең кайра эле жок болот экенин түшүндүм. Анан Америкага барып юрист болуп иштесем деген максатты алдыма коюп, кадам таштадым. 
Манхэттендин борборунда костюм шым кийип, галстук тагынып кычырап жүргөн адвокат болгум келчү. Ошентип ондогон компанияга баш бактым. Сенден бизге эмне пайда келет деп сурашат. Баарына эле Орусиянын, Казакстандын, Кыргызстандын мыйзамын билем дей бердим. Алар эч кимге керек эмес экен, албады. Бирок чарчабадым, максатымдан кайтпадым. Бир күнү юридикалык бир компаниянын жетекчисине кирип көкүрөгүмө жат болгон баягы сөздөрүмдү айтып кирдим. Ал күлө баштады. Көрсө ал 15 жыл мурда дал мендей болуп жумуш издептир, көп эшикти кагыптыр. Ошентип ал жерде күндүз 4кө чейин иштеп, Америка мыйзамына ылайык арыз жазууну өздөштүрдүм. Кечинде түн жарымга чейин официант болуп иштейм. «Салам Нью-Йорктогу» көп сахна баштан өткөн. Кинону бир жолу көргөм, кайра кайталап көргүм келе бербейт. Мага оор келгенсийт. Ал тасмада сыртта иштеп жүргөн бардык мигрант мекендештерибизге тиешелүү көрүнүштөр камтылган. 
Ошентип бул тилегиме жетип, адвокаттын жардамчысы болуп иштеп калдым. Ал тургай лицензия алууга аз калганда Ош окуясы башталып кетти. Апрель окуясы болуп өткөндө араң чыдагам. «Кой мен кетишим керек, мекениме пайдам тийсин» деп баарын таштап баса бердим. Үйдөгүлөргө айтууга да жетишпедим. Бишкекке келип аскер комиссариатына бардым. Анан 5-каналга маек берип, апам мени телевизордон көрүптүр. Эгер ошондо мекенге кайтпаганымда Америкада адвокат болуп жүрө бермекмин. 

ЕВРОПА УКУК ТАЛААСЫНА КИРГИМ КЕЛДИ
Joldoshev&Partners юридикалык компаниясын ачып жатканда көп акча короткон жокмун. Учурда ондогон өлкөлөрдө өкүлчүлүктөрүбүз бар. Лондонго баратып ишенимдүү адамдарга табыштап кетем. Мен өзүм акыркы беш жылда эл аралык бейтарап сотто Америка, Азиянын көп мамлекеттеринде иштеп жатам. Өзүмдүн кесибимде арбитражды улантайын деп, ушул тармакты тандап алдым. Азыр Түштүк Чыгыш Азияда арбитр катары таанылып калдым десем болот. Эми Европа укуктук талаасына киришим керек. Ал үчүн мага Европанын билимин алгым келди. 
Биздин өлкөдө жактоочулардын аброю төмөн, далдалчы катары эле кабылдашат.  Чын эле коррупциянын баары юристтердин айынан. Бул же биздин кайдигерлигибизден же биздин катышуубуз менен болуп жаткан нерсе. Бир эле юрист адвокатпы, прокурорбу, мейли сот болсун коррупцияга аралашпай койсо ошол чынжырча үзүлмөк. Муну өзүнчө финансылык корпорациядай элестем. Юридика системасында  ири кара акча айланып тургандай.
 Өзүм саякатты абдан жактырам. Канча өлкөгө барганымды билбейм, бара электеримди эсептесем жеңилирээк болсо керек. Мен азыр чоң мегаполистерге кызыкпайм, жунгли, сахарага баргым келет. 

Гүлмайрам Сабирбекова, “Аймак”

